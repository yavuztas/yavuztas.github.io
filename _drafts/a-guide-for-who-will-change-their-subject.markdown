---
layout: post
title:  "A Guide for Who will change their subject"
date:   2020-11-30 14:34:25
categories: private
tags: career
image: /assets/article_images/java-quiz-questions/java-quiz.jpg
image2: /assets/article_images/java-quiz-questions/java-quiz-mobile.jpg
---

## 1. Giriş
Bu rehberimizde meslek değiştirmeyi düşünen arkadaşlara *Yazılım Geliştirme (Software Development)* alanında bir meslek edinmeleri için neler yapabileceklerini anlatmaya çalışacağız.

Bunu yaparken de öncelikle konumuzla alakalı ilk akla gelen *Bilgi Teknolojileri (IT - Information Technology)* nedir, *Bilgisayar Bilimleri (Computer Science)* ve *Yazılım (Software)* sektörü ile bağlantısı nedir bunlardan bahsetmeye çalışacağız.

Ardından, *Bilgi Teknolojileri* denince ilk akla gelen *Yazılım Geliştirme Uzmanlığı* mesleğinin bizim için uygun olup olmadığını keşfedebilmemiz açısından size bazı testler sunacağız.

Devamında, Yazılım Geliştirme Uzmanlığı mesleğine ilk adımımızı atabilmemiz için neler yapabileceklerimizi alternatifleriyle birlikte anlatmaya çalışacağız.

## 2. Bilgi Teknolojileri
Kısa bir tanım yapmak gerekirse her türlü verinin işlenmesi ve dağıtımı amacıyla her türlü bilgisayar, yazılım ve ağ (network) sistemlerinin kullanılması, geliştirmesi ve bakımının yapılması faaliyetlerini içeren teknolojilere *Bilgi Teknolojileri (IT - Information Technology)* diyebiliriz. Detaylarına çok takılmadan aslında bilgi teknolojilerinin çatı bir sektör olduğunu ve altında bir çok alt sektörü barındırdığını anlamamız yeterli.

*Bilgisayar Bilimleri (Computer Science)* aynı Matematik ve Fizik gibi farklı bir disiplin ve bilim dalıdır. Birbirinden farklı sektörlerde faaliyet gösteren bir çok işletme kendi ihtiyaç duyduğu veriyi yönetirken karşılaştıkları problemlere çözüm üretmek için *Bilgi Teknolojileri* ışığı altında bilgisayar ve bilgisayar tabanlı sistemler kullanırlar. İşte tam burada devereye giren *Bilgisayar Bilimleri* geliştirdiği yöntem ve teknolojiler ile bu sorunlara etkili ve verimli çözümler üretmektedir.

Bilgisayar bilimlerinin bu bahsettiğimiz problemlere çözüm için ürettiği teknolojilerden bahsetmek gerekirse bunlar: *Donanım (Hardware)*, *Sunucu (Server) Sistemleri*, *Ağ (Network) Sistemleri* ve *Yazılım (Software)* teknolojileridir.

Görüldüğü gibi her ne kadar Bilgi Teknolojileri denildiğinde akla ilk gelen yazılım olsa da aslında yazılımın sadece bu sistemdeki çarklardan birisi olduğunu bilmemiz lazım. Yazılım uzmanlığının yanında *Sistem Uzmanlığı*, *Veritabanı Yönetimi*, *Network Uzmanlığı*, *Test Uzmanlığı* gibi birçok meslek dalı mevcuttur. Geliştirilen bir yazılımın hayata geçebilmesi tüm bu alanların ortak çalışması sonucu mümkün olmaktadır. Dolayısıyla, bu alanların her birisini büyük bir sistemi tamamlayan ve çalıştıran çarklar olarak tanımlayabiliriz.

Yazımızın devamında ilgili mesleklerden daha ziyade tecrübemizin olduğu *Yazılım Geliştirme Uzmanlığı* mesleğinden bahsedeceğiz.

## 3. Yazılım Geliştirme Uzmanlığı
*Yazılım Geliştirme*, *Bilgi Teknolojileri* ve *Bilgisayar Bilimleri* arasındaki köprüdür diyebiliriz. Bilgisayar Bilimlerinden doğan yazılım tekolojilerinin Bilgi Teknolojileri alanındaki ihtiyaçlara hizmet ettiğinden bahsetmiştik. İşte bu ihtiyaçları karşılamak için günümüzdeki hemen hemen her işletme günlük yapılan işlerini geliştirmek, daha etkili, hatasız ve verimli yapabilmek için *otomasyon (automation)* ile insan gücü ve zaman ihtiyacını azaltmak, ve benzeri faydaları elde etmek amacıyla yazılım geliştirme uzmanları istihdam etmektedir.

Peki, *Yazılım Geliştirme Uzmanı* tam olarak ne yapar? Oldukça soyut olan bu kavramı tam olarak algılamak bizim gibi somut dünyada yaşamaya alışkın varlıklar için çok da kolay değil. Bundan dolayı size kendi kendinize tecrübe edebileceğiniz somut bir örnek hazırladık.

Sizden oldukça basit birşey yapmanızı istiyoruz. Bir bilgisayardan aşağıdaki linke tıklayıp, karşınıza çıkan ekranda **Merhaba Dünyalı** yazan metni gönlünüze göre, canınız ne istiyorsa onunla değiştirmenizi istiyoruz:

[Yazılım Gezegeni](https://codepen.io/justintc/pen/xxGJMBq?editors=1000)

Evet, az önce daha öndecen başka birinin hazırladığı bir yazılım üzerinde ihtiyaca göre bir geliştirme yaptınız. Kendi ihtiyacınıza göre oradaki ilgili kodu değiştirdiniz ve karşınızdaki web sayfasını güncellemiş oldunuz. İşte *Yazılım Geliştirme Uzmanı* tam olarak bu işi yapıyor diyebiliriz.

Hoşunuza gittiyse biraz da kimlerin bu mesleğe daha yatkın olabileceğini ve bu mesleği daha çok severek yapabileceğinden bahsedelim.

Bunula ilgili kesin bir takım özellikler saymak oldukça zor olsa gerek. Ancak genel olarak bilgisayar başında sıkılmadan aralıksız ve uzun süre çalışabilme, bu işe yatkınlığın habercisi olabilir.

Bilgisayar yordamıyla makale ve tez yazma, internette kendi blog sitenizi yürütme (blogger), youtube da kendi videolarınızı yayınlama (youtuber) gibi. Bu saydığımız aktivitelerin ortak noktası bilgisayar yardımıyla başkalarına faydalı olabilecek, özgün çalışmalar ortaya koymaktır. Yazılım geliştirme sonucu ortaya çıkan ürünlerin de temelindeki amaç diğer insanların hayatlarını kolaylaştırmaktır.

Bunula ilgili de size kısa bir testimiz var. Aşağıdaki linke tıklayarak mevcut soruları olabildiğince doğru bir şekilde cevaplamanızı istiyoruz. Bitirdiğinizde sistem size bir ön görüde bulunacak. Merak ediyorsanız hadi tıklayalım:

[Kariyer Testi](https://codepen.io/justintc/full/ZEGwmgd)

Son olarak yine de belirtmek isteriz ki bu test sonucunda ne çıkarsa çıksın bunu keşfetmenin en doğru yolu bir miktar çalışmaya başlayıp kendinizi denemenizdir.

Bu sebeple, yazımızın devamında bahsedeceğimiz yollardan birini tercih edip belli bir süre çalışmanızı tavsiye ediyoruz. Bu süre zarfında:
- Heyecanınız ve merakınız git gide artıyorsa
- Durmak ve yorulmak bilmeden çalışma isteği oluşuyorsa
- Öğrendiklerinizi pratik olarak uygulamak için sabırsızlanıyorsanız

bu işin tam size göre olduğunu söyleyebiliriz.

## 4. Temel Gereksinim - *İngilizce*
Birçok alanda olduğu gibi Yazılım sektörünün de ana dili *İngilizce*'dir. Bu sebeple en az orta düzeyde *İngilizce* konuşabiliyor ve yazabiliyor olmanızın elzem olduğunu düşünüyoruz.

Günümüzde artık şirketler yazılım ekiplerini çok farklı milletlerden istihdam ederek oluşturmaktadır. İstedikleri yetenek ve kalitedeki çalışanlara ulaşabilmek için adeta sınırları kaldırdılar ve gerekirse uzaktan çalışma modeliyle tek bir ofiste toplanmadan çalışmalarını yürütebilmektedirler. Tabiki çalışanların bu çeşitliliği göz önüne alındığında ekip içindeki iletişimin sağlanması için ortak dil eninde sonunda *İngilizce* olmaktadır.

Ülkelerin kendi durumu özelinde tabiki orta seviye bir İngilizce bilmeden de iş bulmak mümkündür. Örnek olarak *Almanya*'da hiç İngilizce bilmeseniz de iyi derecede bir *Almanca* ile yazılım alanında tabi ki iş bulabilirsiniz. Ancak, özellikle Alman kökenli olmayan ve ortanın üstü kurumsal şirketlerde akıcı seviyede İngilizce konuşabilmek de aranan şartlar arasında bulunmaktadır. Tavsiyemiz önce Almanca'dan ilerlense de Yazılım sektörünü hedefleyenler olarak günlük programımızda azda olsa İngilizce için de bir vakit ayırıp İngilizcemizi geliştirmemiz.

İngilizce seviyesi ile ilgili kısa bir testi aşağıda paylaşıyoruz. Bu testden B1 ve üzeri çıkmanız en azından Yazılım alanındaki İngilizce kaynakları okurken çok zorlanmayacağınız anlamına gelebilir. Öyle ki, çok dinamik ve gelişen bir sektör olduğu için vaktinizin %70 ini İngilizce okuyarak geçirmeye hazır olun:

[Cambridge Assessment Test](https://www.cambridgeenglish.org/test-your-english/general-english/)

## 5. Gerekli Eğitim
Yazılım Geliştirme Uzmanlığı mesleğine ilk adımımızı atabilmemiz için öncelikle gerekli teorik ve pratik eğitimleri almamız gerekmektedir. Bu amaçla izleyebileceğimiz yolları aşağıda farklı başlıklar altında anlatmaya çalışacağız.

### 5.1. Üniversite Eğitimi
Uzun soluklu, 3 ile 4 yıl arası bir plan yapabilecekler için en temel ve etkili yöntem *Bilgisayar Bilimleri* alanında bir lisans programı okumak olacaktır. Bu yöntemin uzun olması bazı arkadaşlar için dezavantaj olabilir ancak temel *Bilgisayar Bilimleri* alanındaki tüm alt disiplinler genel anlamda öğrenilmiş olacağından sadece yazılım ile sınırlı kalma durumu olmaz. Mezuniyetten sonra, ilgi ve kaabiliyete göre yazılımdan farklı bir alanda da iş hayatına atılmak mümkündür.

Ancak, üniversite için *Almanya* genelinde bazı şartlara önceden dikkat etmemiz lazım. Öncelikle oturumu olmayan, kampta kalan arkadaşlar için aktif kanunlara göre herhangi bir üniversiteye kabul alsalar dahi izin verilmiyor. Kamptan transfer olup *heim*'lerde kalanlar için ise bağlı bulundukları *Auslanderbehörde*'nin izni gerekiyor. Üniversiteye başvuru ve kabul alma süreci ciddi vakit alan süreçler ve uygun üniversite ve program bulunsa dahi senede 1 veya en fazla 2 başvuru (ara dönem açılırsa) tarihi oluyor. Dolayısı ile tavsiyemiz önce yetkili izin merci ile konuşmanız ve ona göre hareket etmeniz.

Oturumu olan arkadaşlar için durum daha farklı tabiki. Oturum ile birlikte Almanya genelinde herhangi bir üniversitede okuma hakkını da otomatik olarak kazanmış oluyorsunuz. Ancak, burada da dikkat edilmesi gereken bir husus var. Herhangi bir üniversiteye başladığınız andan itibaren size yapılan tüm sosyal yardımlar kesiliyor. Barınma ve masraflarınızı kendiniz karşılamak durumundasınız. Bunun yerine Alman devletinin size sağladığı *BAFÖG* isimli burs imkanı var. Aylık ortalama 600 ile 800 euro civarı olabiliyor. Ancak bunda da yaş sınırı var. Yalnızca *30 yaş altı kişiler* tarafından başvurulabiliyor. Bu yaş sınırıyla ilgili detaylı bilgi ve bazı istisnaları mevcut linkten okunabilir: [bafög.de](https://www.xn--bafg-7qa.de/de/altersgrenze-385.php)

Bir diğer konu, tabiki dil eğitimi. Bilgisayar Bilimleri lisans bölümlerine başvurabilmeniz için çoğunlukla *C1 seviyesinde Almanca*'nızı belgelemiş olmanız gerekiyor. Nadir de olsa bazı üniversitelerde tamamen İngilizce eğitim verilmektedir. Bunlar içinde *Academic IELTS B2* veya eşdeğer bir sertifikanız olmalı.

Almanya geneli tüm lisans programlarını sorgulayabileceğiniz bir portal mevcut. Buradan başvuru ve kayıt tarihleri, lokasyon, paralı veya devlet üniversitesi olması kriterlerine göre sorgulayıp araştırma yapılabilir: [daad.de](https://www2.daad.de/deutschland/studienangebote/international-programmes/en/)

Örnek olarak, tamamen İngilizce bir *Bilgisayar Bilimleri (Computer Science)* bölümü: [Ulm University of Applied Science](https://www2.daad.de/deutschland/studienangebote/international-programmes/en/detail/4669/)

Oturumu olmayan arkadaşlar için farklı bir alternatif uzaktan eğitim olabilir. [Kiron Campus](https://kiron.ngo/en/) bu konuda oldukça başarılı bir organizasyon. Bu platform da *Bilgisayar Bilimleri* bölümü İngilizce olarak mevcut. Normal üniversiteden bir farkı yok aynı müfredatta kaliteli bir eğitimi uzaktan veriyorlar. Almanya genelinde de birçok üniversite ile anlaşmaları var. *Kiron* üzerinden aldığınız dersleri otomatik olarak sayıyorlar ve Almancanızı C1 olarak belgelediğinizde anlaşmalı üniversitelere geçiş yapabiliyorsunuz. Tüm dersleri *Kiron*'dan alıp en son sadece anlaşmalı bir üniversitede tezinizi vermeniz o üniversiteden mezun olup diplomanızı almanız için yeterli.

Kiron'a kayıt olabilmeniz için *Asylbewerber (Asylum Seeker)* olduğunuzu belgelemeniz yetiyor. Örnek olarak, Almanya için yeşil kimliğiniz ile hesap açabilirsiniz.

### 5.2. Mesleğe Yönelik Eğitim Kursları
Yazılım Geliştirme Uzmanlığını öğrenmek için daha hızlı bir yol mesleğe yönelik eğitim kurslarından faydalanmaktır. Özellikle Almanya'da Yazılım eğitimi veren oldukça kaliteli, aynı zamanda mülteci veya başvurucu (Asylum Seeker) statüsündekiler için ücretsiz kurslar bulunmaktadır.

[Redi School](https://www.redi-school.org) bunlardan birisi. Almanya'da sadece *Berlin* ve *Munich* şehirlerinde faaliyet gösteriyorlar ve sektördeki profesyonellerin gönüllü eğitimci olarak katılımıyla 3-4 ay süreli kurslar düzenliyorlar. Eğitimler ingilizce olarak yapılıyor. Kurslar ve detaylı programlarına web sitelerinden bakılabilir. Ayrıca burdaki kursları tamamlayanlar için sonrasında staj ve iş bulma konusunda mentörlük yapıyorlar.

Bir diğer imkan, Hollanda merkezli [Hack Your Future](https://www.hackyourfuture.net/). Avrupada Hollanda, Belçika ve Danimarka da faaliyet gösteriyorlar. Benzer şekilde mülteci ve başvurucu statüsündeki kişilere ingilizce üzerinden kaliteli kurslar veriyorlar.

Almanya'da oturumu olanlar için gerekli dil eğitimini aldıktan sonra daha uzun süreli (9-12 ay gibi) ücretli kursları Jobcenter sponsorluğunda almak da mümkün. Bu tarz kurslar çok fazla var ve siz yazılım alanına yönlenmek istediğinizi söylediğinizde Jobcenter sizi bulunduğunuz lokasyona göre yönlendiriyor.

Örnek olarak, Almanya'da *Berlin*, *Hamburg*, *Dortmund*, *Düsseldorf* ve *Leipzig* şehirlerinde faaliyet gösteren [Digital Career Institute](https://digitalcareerinstitute.org) kurumunun websitesini inceleyebilirsiniz.

### 5.3. Kendi Kendimize Öğrenme
Tabiki tüm buların dışında Yazılım eğitimiyle ilgili internet üzerinden çok çeşitli, farklı kalitelerde kaynaklar oldukça fazla miktarda mevcut. Bu kaynakları kullanarak kendi kendimize öğrenme yolunu seçebiliriz.

Bunlardan bazılarını sizlerle sırasıyla paylaşalım:

#### 5.3.1. [Kiron](https://kiron.ngo)
Daha önce bahsettiğimiz *Kiron* kendi bünyesinde yazılım ile ilgili online kurslar da barındırmaktadır. *Python* yazılım dili ve *Web Design* kursları mevcut. Detayları linkten inceleyip başvurabilirsiniz: [Kiron - Short Programmes](https://kiron.ngo/en/programs-category/short-programms)

#### 5.3.2. [BitDegree](https://www.bitdegree.org/learn/)
Programlamadan oyun geliştiriciliğine kadar çoğu alanda ücretsiz kodlama dersleri sunmaktadır. Oyunlaştırılmış dersler sayesinde yazılım öğrenme sürecine etkileşim ve başarı hissiyatı ekliyor. Sunduğu derslerden bazıları: *HTML*, *CSS*, *PHP*, *JavaScript*, *SQL*, *JQuery*.

#### 5.3.3. [CodeAcademy](https://www.codecademy.com/)
*CodeAcademy* ücretsiz yazılım öğrenmek için kullanılan en popüler sitelerden bir tanesidir. Yazılımcılığa girişten başlayarak daha gelişmiş dillere kadar oldukça geniş yelpazede kod yazma dersleri sunuyorlar. İnteraktif öğrenme yaklaşımı sayesinde öğrendiklerimizi anında uygulamaya koyabiliyoruz. Tamamen yeni başlayan birini, çalışan bir yazılımcı haline getirmek üzere 300 milyon saatin üzerinde ücretsiz kod yazma dersi bulunuyor.

Ayrıca, bu platformda hangi programlama dilinden başlamamız gerektiğine karar verebileceğimiz yardımcı bir test de mevcut. CodeAcademy'de öğrenebileceğimiz bazı dersler şunlar: *HTML*, *CSS*, *PHP*, *JavaScript*, *JQuery*, *Python*, *Ruby*.

#### 5.3.4. [Free Code Camp](https://www.freecodecamp.org/)
Free Code Camp, tamamen yazılımcılık eğitimi ve gerçek ilişkiler oluşturma üzerine faaliyet gösteren bir topluluk. Yazılım öğrenmek için çeşitli görevlere katılıp onları tamamlayarak ilerliyoruz. Daha sonra öğrendiklerimizi, kar amacı gütmeyen organizasyonlar ve çeşitli diğer projeler üzerinde uygulama şansımız oluyor.

Dahil olan yazılım dilleri ve konular şu şekilde: *HTML5*, *CSS3*, *JavaScript*, *Node.js*, *React.js*, *D3.js*. Ayrıca genel olarak *veritabanları*, *GIT* ve *Github* eğitimleri mevcut.

#### 5.3.5. [Khan Academy](https://www.khanacademy.org/computing/computer-programming)
Khan Academy devasa bir online öğrenme platformu. Yazılım ile ilgili zengin bilgilere ulaşmamız mümkün. Bu platformda temel yazılım bilgilerinden, gelişmiş uygulamalara kadar her seviyede dersler bulabiliriz.

Tüm dersler uzmanlar tarafından veriliyor ancak öğrenciler, süreçte öğrendiklerini paylaşmaya teşvik ediliyor. Khan Academy ile öğrenebileceğimiz bazı konular: *HTML*, *CSS*, *JavaScript* ve *veritabanları*.

#### 5.3.6. [Coursera](https://www.coursera.org/browse/computer-science)
Coursera başlıca üniversitelerdeki profesörler tarafından sunulan kod bazlı dersler, rehberler ve kaynaklar içeriyor. Arasından seçim yapabileceğimiz yüzlerce farklı yazılım dersleri bulunuyor.

Bu dersleri oluşturabilmek için Coursera en ünlü üniversitelerdeki en iyi öğretmenlerle ortaklık sağlamış. Sitedeki dersler tamamen ücretsiz ancak eğer sertifika almak istiyorsanız bunun için ücret ödemeniz gerekiyor.

Ayrıca, *Arizona State University*, *University of London* gibi üniversitelerin tamamen uzaktan lisans ve master programları mevcut.

Coursera'da aşağıdaki konularda dersler bulabiliriz: *Python*, *Java*, *HTML*, *CSS*, *IoT Programlama*, *C*, *C++*, *Yazılımcılığa Giriş*, ve fazlası.

#### 5.3.7. Son Olarak
Son olarak belirtmek isteriz ki, kendi kendine öğrenme yolunda dikkat etmemiz gereken önemli bir konu, kişinin çalışmalarını etkili ve verimli bir zaman planlaması çerçevesinde yapabilmesidir.

Bunun yanında çalışma disiplini ve bireysel çalışmaya yatkınlık da kendi kendine çalışma yöntemi ile başarıya ulaşabilmemiz açısından önemli hususlardır.

Kanaatimizce, bu konuda kendine çok güvenemeyen arkadaşlar için kendi kendine öğrenmeden ziyade örgün eğitimli bir kursa dahil olmaları daha uygun olabilir.

## 6. Yeni Kariyerimize İlk Adım
Eğitim programımızı bitirdiğimizde veya kendi kendimize çalıştıysak yeterli teorik ve pratik bilgiye sahip olduğumuzu düşündüğümüz zaman artık iş hayatına atılmak için hazırlıklara başlayabiliriz demektir.

Bu aşamada olan arkadaşlar için ilk tavisyemiz, eğer mezun oldukları kurs tarafından sağlanan staj veya iş hayatına atılma konusunda sağladıkları mentörlük ve benzeri hizmetler var ise öncelikle onlara dahil olmaları uygun olur.

Kendi kendimize çalıştıysak bile bazı yardım organizasyonları özellikle mülteciler için kariyer destek hizmetleri sunmaktadırlar. [Redi School](https://www.redi-school.org/career-support) organizasyonunun bu anlamada düzenlediği, şirket yetkilileri ile iş arayan adayları buluşturduğu etkinlikler mevcut. İletişime geçip, katılmayı deneyebilirsiniz.

Mesleğimizin ilk yılında *stajyer (internship)* pozisyonlarını tercih etmemiz aktif mesleki tecrübe kazanmamız anlamında oldukça önemlidir. Bu aşamada hiç acele etmemeli, öyle ki, ilk yılımız için ücretsiz çalışmayı dahi göze almalıyız. Bunu bir kuluçka dönemi olarak düşünelim. Bu sürede sadece çalıştığımız yerde yaptığımız işlerle kalmamalı, bunun yanın da modern dünyanın modern *CV (Curriculum Vitae) / Resume* leri olan online profilimizi de oluşturmalıyız.

Temel anlamda, bir *Yazılım Geliştirme Uzmanı* için olması gereken online profillerden bazılarını sayalım:

- [linkedin.com](https://www.linkedin.com/) - En çok kullanılan kariyer ve iş arama platformu, mutlaka olmalı.
- [github.com](https://github.com/) - En çok kullanılan [*VCS - Version Control System*](https://www.atlassian.com/git/tutorials/what-is-version-control) yazılımı olan [*GIT*](https://git-scm.com/) uygulamasını açık ve ücretsiz bir servis olarak sunan en popüler platform. Open-Source projelere katkıda bulunma ve ufak çapta da olsa kendi public projelerimizi Github üzerinde sunmak oldukça önemli.
- [stackoverflow.com](https://stackoverflow.com/) - Bu site yazılımcıların örnek kodlar ile tecrübe paylaştığı en büyük platform. Size bu alanda hem nasıl soru saracağınızı hem de başkalarına yardımcı olmak amaçlı sorulan soruları nasıl cevaplayacağınızı sistematik ve oyunlaştırılmış bir şekilde öğreten çok güzel bir sistem.

Bu tarz faaliyetler size yaptığınız işte asıl olmasada yardımcı tecrübeler kazandıracaktır.

Örnek olarak, yaptığınız çalışmaları kaynak kodlarıyla birlikte internet ortamında sunmak istiyorsunuz. Bunun için az önce bahsettiğimiz *Github* platfromunu ve bunun yanında haliyle *GIT* kullanmayı da öğrenmelisiniz.

Günümüzde yazılım yapan her ekip mutlaka *GIT* veya *SVN*, *Mercurial* gibi benzeri bir uygulama kullanmaktadır. Dolayısıyla, eninde sonunda öğrenmeniz gereken bir uygulamayı önceden öğrenmiş ve iş hayatında bir tık daha hazırlıklı ve donanımlı olmuş oluyorsunuz.

Günümüzde Yazılım uzmanları tecrübelerini aktarmak amacıyla ufak yazılar paylaşmak ve bir blog sitesi oluşturmak için dahi eskide kalmış *Wordpress* gibi uygulamalar yerine artık *Github* kullanmayı tercih ediyorlar. Merak edenler için *Github* üzerinde kendi kişisel blog sitenizi kurmanız için ufak bir uygulama: [jekyll](https://jekyllrb.com/)

## 7. Kapanış
Bu yazımızda asıl odak noktamız daha önce hiç tecrübesi olmayan arkadaşlara nasıl bir başlangıç yapabilecekleri konusunda yardımcı olmaktır.

Eğitim süreci sonrası *Yazılım Geliştirme Uzmanlığı* kariyerine başlangıç ve mesleğin ilk yıllarında neler yapılması ile ilgili konuları daha detaylı merak eden arkadaşlar devamında linkte paylaştığımız yazıyı okuyabilirler: [Yazılıma ve Programlamaya Yeni Başlayanlar için Tavsiyeler](https://medium.com/@denizkilinc/yaz%C4%B1l%C4%B1ma-ve-programlamaya-yeni-ba%C5%9Flayanlar-i%C3%A7in-tavsiyeler-fdd33a02361f)

** Bu rehberde yazılanlar tamamen yazarın kendi görüşleridir. *Bilişim Teknolojileri* ve *Bilgisayar Bilimleri* konularındaki mesleki tecrübesi ışığında arkadaşlara faydalı olmak adına hazırlanmıştır. Mutlak doğru olarak görülmemeli, **konuyla ilgili arkadaşlara sadece başlangıç noktası olacak bir döküman ve kendi araştırmalarını yapma adına bir motivasyon kaynağı nazarıyla bakılmalıdır.**
